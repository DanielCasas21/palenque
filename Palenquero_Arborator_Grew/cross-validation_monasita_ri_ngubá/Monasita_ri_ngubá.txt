Monasita ri ngubá


¡Ay ooommmbe! Kumo ta asé mí fata kietú ri sí, Bonga, pito tiela ri Palenge. Ri se asé mí, sindí jarocho, ri e pito tiela ri ichá chochá simía, ta miní e ítoria ke I tan kondá, ítoria ri erensia ri Babbarita. I ri e pito tiela Í a sendá. Nombre mí gue Bernardino Pérez i ma Kombilesa a se ñamá mí Mopli. Í a nasé andi Bonga ta asé 51 año, jundo ku ma palo ngande, ma loyo ancho i ma umedá bonito. Andi ete pito tiela ri jende ri ngutalo nda, andi to suto a konosé, andi ata ma nimao a sendá ma asina ría po la maana, ku ma rrebunno, ku ma sibbío ke a se rretirá ma enejía malo.


A sendaba 14 ri me ri matso, ta asé 80 año kapurí, kuandi a kaí un yubia ngande etraño. Un yubia ngandisimo, un yubia ku mboka selao kumo apu ri sienaga, a kaí un chochá agua ke a yená loyo i a aselo reboddá yenando ma bera, labando ma baye ata e kelá taponao ri un ma yebba ri po’akí, kumo yuya, bebbena, anamú, anjika ku sinkogoyo. Pero yubia ku mboka selao a inturrumpilo un trueno, ¡praaa! ri miní jundo ku rrelampago ngandisimo ri asé a to ma jende ri pueblo ngritá. —Santa Babbara bendita —to ané a la Bonga a ngritá. Salomón tatá ri monasita ri taba nasé e memo ora a mblasá a birikueta ele paría mblandita. —Mija —a chitialo—, ¿i si suto lo poné e nombre a monasita suto? Babbara, Babbarita. Komagrona, Ana Teresa, ri sendaba numana Salomón, repué ri yulá Benita ku nasimiento ri monasita, a santigualo i a miná ma ojo penené ri monasita. A notá un lú ri kolá ma kukuyo ri se alumbrá ma monde andi me ri pakua. —Rioso, San Basilio ku Santa Babbara tan protegé bo monasita mí —komagrona a chitiá, repué ele a sigí—: Uuummm, uuju. E monasita tan tre chochá sabiruría pa e posá ri ta’kí, Í ta minándolo andi ma ojo ku kala ele.


Repué sin kabá ri yobé a komensá a yegá ma mbesino pa konosé a Babbarita, simía ri un ngongoroko karrusiano kieto i jondo ri a tiembo, ke a jundá Benita ku Salomón.


Andi Bonga to mundo a sabeba ke Salomón a sendaba un piacha andi ma sekreto ri tiela, po ma siembla ri yuka, maí, ñame ku planda andi losa ele. I a Benita a kelalo ri nato mama ele fofojén pa semblá ngubá, asina ke sendaba etraño nu ke Babarita le ngalala amó a monde. Lo ri sendaba etraño jueba ke ka 14 ri matso, ría ri monasita se kumpliba año, a seba kaí aké yubia ngande, ku mboka selao, ke tiela, ma nimao ku ma jende ri la Bonga a seba agradeselo.


Kuandi Babbarita a kumplí 5 año, a seba juguá ku muñeka i ku chokorito kumo ma uto monasita, pero kuando e taba a posá e solo a seba ngalá sokito i a seba bae pa kolao a kobá ku rrekojé un ma simiita pa ichalo andi un tutumita. —Miná, fijaate, ombe —Benita a chitía kuando e minalo asendo eso—. Monasita lambía, ¿a kiene bo miná asendo eso? Ajaa, eso tan sendá kaddume sí. Un poko begá, Benita a miná lo memo. Asina ke ese a sendaba kaddume ri mona ele. —Babbarita, moná mí, miní aka —ele a chitialo—. Bamo po’akí pa monde, ke I tan insiñá bo un kusa, palá oleja i poné ma ojo penené. Monasita, jarocha, a ngalá sokito a salí tra mama ele.


—Gueno, monasita mí, renje agué i tan insiñá bo ma sekreto ri ngubá, abrí oleja. Eeee eeee un a Elile elieee Baggame rio un a Insiña mí ño Tiela ri, siribí Pa simía ri ngubá Polé salí un a —Mae —Babbarita a prundá—, ¿pokké bo ta kandá si suto tando pa monde? —Monasita, ese a sendá prinsipio pa semblá ngubá. Primó bo a ten ke pirí pa polé nda ku guen tiela, freko, sekkita ri loyo. Repué bo a ten ke rrapá tiela ku juisio, pa nu kelá biruta; antose mientra suto ta Makaniá, a ten ke kandá, pokke kando a chitiá aguela mí nato un begá a se yulá tiela.


Tiela mí oooh tiela mí Í ta prepará bo Kumo bo meresé Pa nda chochá ngubá Kumo suto kelé. —Ya ku tiela rrapao —Benita sigí chitiando—, suto a ten ke ngalá simía ku un chochá ngogoroko, pa ponelo andi un ma joito ri suto tan asé ku punta ri machete aí tiela. —Mae, ¿kuando suto tan kobá ngubá? —Kammaá te. Repué ri ngubá ke nasé a ten ke rrapalo ku ngutó i sigí kandando ele pa polé ichá un chochá nglano. Simía, semía, semía eee Minino a mblasá Po nda a to suto Chochá ri ngubá.


—Monasita, pretá tañío. Ma rretoño a se floresé ku ma primó sereno ri matso. Repué e ma fló amarío a se seká, antose aí jue andi kosecha tan lanká. A ten ke rrapá tiela uto biaje ma, i ku ma mujé i ma monasito jue ri suto tan kobá ngubá. Asina kandando i ku rrapá tiela, Babbarita a jundá ku Kuagro ri ma mujé ri la Bonga, pa semblá i rrekojé ngubá. Ninguno ri ané seba chitialo ndulo nu, pero a peseba ke kala ku mboso Babbarita a seba flojá tiela, ke ata simía a seba salí e solo, pirindo pa ma monasito ku ma mujé ngalalo.


Kuandi Babbarita teneba un ma ocho año, un noche, poleba ndrumí nú, I ele a ndrumí chakoso. Kuendi manesé, ele a salí ri posá ele i kumo tó ma monasito ri ai Bonga, a bae a kuje aló ku kafe andi aguela ri ele. Pero po mita ri kamino aminá un lúso ke taba briyá lendro ma matrojo. Po neserá, monasita a sejá po uto kaddume pa yegá andi loyo i, amería ke é taba sekká, a rekubrí ke lúso taba salí ri un karakolí, kuandi é taba yegá ai palo ele a miná un ña ku bitilo kolorao eperando ele. —Oa, mija, i a mini a motrá kaddume sí — changaina a chitia asina, kumo si é konosebá Babbarita ri to mbila ri ele—. Sendá aki andi uría mí. Monasita, ku reselo, a asekka ku tembló andi ma pie ele.


—¿I té kiene jui sendá? —a prundá—. ¿Ke ta asé puaí? —Miní, mija, ke i a ten un kusa pa motrá bó. Chito a chito, Babbarita a konfiá. Kuandi po la maana yegá, mujé andalo guetta I a sendalo frende ku ele. Repué a sottalo kabeo I a lanká a motialo, kandandó: Monasita amosa ri ngubá Bo é ekojía ri ngubá Ai po rasa sí ri ngubá Pa’ kuttibá ay ri ngubá Andi kabea sí ri ngubá keda ma kamino ri ngubá kamino gueno ri ngubá Ai pa’ seguílo ri ngubá I pa’ insiñalo ri ngubá A to’ jente sí ri ngubá E retino sí ri ngubá kuné bo a nasé ri ngubá ku ele bo a miní ri ngubá kuné bo a resití ri ngubá.


Kuandi motiao kabá, mujé a ndalo un bosita ku simía ri ngubá a Babbarita i a chitialo: —Bo a tré fettilirá a paraje sí, Babbarita. Pero kolá ke mbilá a se nda gueta, to kusa a se nasé pa lungá, i ri ma epeddisio ri lungao, mbila a se nasé uto begá. Aaa, monasita mí, andi posá sí ta eperá bo un ndoló jóndo, pero yebá é simía ku bó i ba tá bié. Babbarita, ritraia ku Ña, ele fijá nu ke noche taba kujelo. Ri repente, ele a kuchá rrepike ri pechiche. ¡Tan, tan tan! i un miero a krusalo tó kuepo, asina ke ele a abrí ri palo, siguindo goppe ri Tabalá.


É memo ría, Salomón a salí ma temprano, ke moná ri ele pandi mónde. I andi pleno makaneo, un rama ri un palo, ke peseba, ke taba eperando ele, a kaí riba ri ele, i a lungalo. É jue ría ri ma sofoko ri mbila ri Benita, é taba akongojao nu ma nu, sinu ku tritesa tambíe, po lungamiento ri mailo ele, sino tambié pokke monasita apareseba nú. Aguelo mí a kondá mí bié, kumo la Bonga, a entritesé po to pate, a chitia mi endi oreo taba sindí mucho angutia ku reseperasió.
Kuandi Babbarita a yegá andi posá ri ele, a topetalo yeno ri un chochá ri jende. Ma besino, kuandi minalo a abrilo baya pa ele pasá po merio pa yega andi posendro, andi topeta tata ri ele lungao andi balentiela. Andi sala, ma mujé, ri la Bonga ta nyolá i ku kandá lumbalú, pa kumplí uttimo perío loke lungao asé. Kuandi topeta maé ku moná ri ele, a mblasá ndulo. Benita ta pasámano ri é po kabesa Babbarita, kumo pa asegurá ke ele nú ngalara kaddume pa bae uto begá. Ri repente ele a nda kuenda ri un motiao, ritinto, andi kabeo ri mona ri ele, pero un motiao ke ele nda kuenda ri kiene jue, un motiao ke sendaba en mapa biejo, ku kamino pandi palo ri karakolí. Ese sendaba pueto preferío andi Bonga, palo ri karakolí ri ele, andi ele aseba trepá tó ma tadde kuendí ele sendaba monasita. A lendralo un soyoso kayao, kumo é aguasero loke tré a niña Babbaria, monasita ri ele a konsolalo ku un simía ri ngubá. Sabó ri é pipita a aselo kolá, Benita, ngubá ri tiembo kuandi é taba monasita, i kapurí sin sabé pokke, ele a sindí mejó.


Ma nuebe noche ri rifunto a pasá. A pasá tambié nuebe aguasero kayao ku 14 ri matso. I Babbabarita ku maéri ele, apesá ri ndoló, a siguí kandando i rapando ma jenerosa tiela ri la Bonga. Ane ndo a onrra gueta lo ke mbila a se ndá, asendo lo ke má sen nguta ane, kumo jue sembla maní. Maé ku mona ri ele a siguíku trarisió. A makaneo ri ané ri sembla, a jundá ma monasito ku ma monasita ke tan siguí indikasió ri Babbarita i ane ta kandá jarocho, ma kando ri maní; kando lo ke ta asé, ke ma simia ta kapurí salindo ele solo ri tiela. Andi finá ri jonná ri ma kaneo, re pue ri un guen kosecha, babbarita ku ma monasito a bae, pandi palo ri karakolí, andi ane ta jugá, ta kandá i ta motia ma kabeo, pa imbentá ma kaddume nuebo.